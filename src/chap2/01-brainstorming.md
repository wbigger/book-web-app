# Brainstorming

Se ancora non si hanno le idee chiare su cosa si deve realizzare, è utile fare una fase di _brainstorming_.

Il termine brainstorming è spesso abusato, ma identifica invece un insieme di regole e tecniche ben definite che servono a massimizzare l'efficacia dell'incontro.

L'obiettivo in questa fase è di far emergere la maggior parte di idee da parte dei partecipanti. Non è fondamentale che siano effettivamente realizzabili: questa valutazione di fattibilità sarà un passo successivo.

È importante notare anche come il brainstorming sia _consultivo_ e non _decisionale_. Non avrebbe senso far terminare l'incontro con delle decisioni definitive; al contrario è utilissimo per chi dovrà fare il design avere una base di idee su cui lavorare.

Ci sono vari modi per implementare un incontro di brainstorming. Noi prendiamo in prestito quella utilizzano in Google, come descritta in [questo articolo](https://www.themuse.com/advice/how-to-brainstorm-like-google).

## Principi fondamentali

Ci sono 4 principi fondamentali da tenere sempre a mente:

- concentrarsi sulla quantità, non sulla qualità: tirare fuori tutte le idee che vengono in mente
- limitare le critiche: sia quelle alle proprie idee che quelle degli altri
- strane idee sono OK: vanno bene anche idee che all'inizio possono sembrare assurde, non si sa mai cosa può saltare fuori dopo un po' di riflessione
- combinare: va bene combinare le idee fra loro, anche di persone diverse

## Implementazione
Tenendo a mente i principi qui sopra, si può realizzare in pratica un brainstorming come segue:
- 10 minuti: ognuno scrive le proprie idee in una lista su carta; è fondamentale carta e penna in questo momento, perché è dimostrato che aiutano la concentrazione e la fantasia
- 2 minuti: ognuno seleziona 2 delle proprie idee, che gli sembrano migliori
- a turno ognungo espone le proprie 2 idee agli altri, e dopo breve discussione si segnano su una lavagna
- alla fine si effettua una votazione su quali idee sembrano migliori al gruppo.

Come dicevamo all'inizio, il brainstorming non è decisionale, quindi non "vince" l'idea con più voti. Però, chiaramente, le idee di maggiore successo saranno quelle prese più in considerazione dai responsabili del progetto.
